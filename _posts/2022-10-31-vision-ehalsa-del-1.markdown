---
layout: post
title: "Vad är Vision e-Hälsa 2025? Del 1: historik"
description: "Hur har regeringens vision av digitalisering av vården utvecklats?"
date: 2022-10-31 08:00:00 +0200
tags: Digital_vård 
tags_extra: regeringen
author:
  name: "Redaktionen"
  description: "Intern grupp som arbetar med webplatsen."
image:
  path: "/assets/images/post-head/500/natthimmel.jpg"
video: false
sitemap:
  lastmod: 2022-10-31
  priority: 0.7
  changefreq: 'weekly'
excerpt_separator: <!--more-->
karta: false
chart: false
cc: false
---

[Vision e-Hälsa 2025](https://ehalsa2025.se/) säger att Sverige år 2025 ska vara bäst i världen på att använda digitaliseringens och eHälsans möjligheter. Hur har visionen utvecklats och tagit form?

<!--more-->

{% include toc.md %}

## En samverkansplattform
Enligt Sveriges kommuner och regioner (SKR) ger visionen en långsiktig strategisk riktning för digitalisering i hälso- och sjukvården. Visionen utgör en samverkansplattform mellan SKR och de statliga aktörerna inom området.

> Digitalisering är inte ett mål i sig, utan ett medel som möjliggör förnyelse. – Vision e-hälsa 2025 version 2020-2022

## Historik
### Första strategin för digitalisering i vård och omsorg 2006 och 2010
2006 skapades första strategin för digitalisering i hälso- och sjukvården som kallades “Nationell IT-strategi för vård och omsorg” (skr. 2005/06:139). I eHälsostrategin pekades tre huvudsakliga målgrupper ut: individen, vård- och omsorgspersonal samt beslutsfattare.

Visionen uppdaterades 2010 och ändrade då namn till “Nationell eHälsa – strategin för tillgänglig och säker information inom vård och omsorg”. Det var första gången som begreppet eHälsa började användas. En stor skillnad jämfört med 2006 var att socialtjänstens verksamhet inkluderades i den uppdaterade strategin.

### Vision e-hälsa 2025 tar över period 2017-2019
2016 beslöt regeringen och Sveriges kommuner och landsting (SKL, senare SKR) att de tillsammans skulle forma det vi idag benämner Vision e-hälsa 2025. Visionen utvidgade den nationella eHälsostrategin till att utöver vård och omsorg även innefatta hela socialtjänsten, all hälso- och sjukvård och tillämpliga delar av tandvården. Ett ökat barn- och ungdomsperspektiv skulle arbetas in då digitaliseringen ansågs ha mest effekt i denna grupp.

Vision e-hälsa 2025 delas in i perioder. Den första var mellan 2017 och 2019, med årliga samordningsplaner.

Läs mer: [Regeringen: Vision e-hälsa (version 2017-2019)](https://www.regeringen.se/overenskommelser-och-avtal/2016/03/overenskommelse-om-vision-e-halsa-2025/)

### Vision e-hälsa 2025 period 2020-2022
Under den andra perioden mellan 2020 och 2022 fastställdes fyra mål för det gemensamma utvecklingsarbetets inriktning:

* individen som medskapare
* rätt information och kunskap vid rätt tillfälle
* trygg och säker informationshantering
* utveckling och digital transformation i samverkan.

Läs mer: [SKR: Vision e-hälsa 2025](https://skr.se/skr/halsasjukvard/utvecklingavverksamhet/ehalsa/visionehalsa2025.8859.html)

Som ett resultat av överenskommelsen om God och nära vård har målet “rätt information och kunskap vid rätt tillfälle” varit huvudfokus under 2022.

Läs mer: [Överenskommelse om en God och nära vård
](https://skr.se/skr/halsasjukvard/utvecklingavverksamhet/naravard/overenskommelseomengodochnaravard.28402.html)

### Vision e-hälsa 2025 period 2023-2025
eHälsomyndighetens uppföljning av Vision e-hälsa 2025 under 2021 visade att pandemin både accelererat och bromsat utvecklingen inom eHälsa. Sjukvården och befolkningen började i allt större utsträckning använda tillgänglig teknik, och man införde snabbt teknik som tidigare inte var på plats. Samtidigt hade införanden och upphandlingar av IT-projekt fått pausas eller helt avbrutits för att kunna upprätthålla ordinarie drift.

eHälsomyndigheten visar vidare att införandet av välfärdsteknik i kommunerna går långsamt. Hittills har det främjats genom ekonomisk stimulering, men kommunerna behöver få större fokus i visionens kommande period. Patienters egenmonitorering, preventiv vård och allt mer avancerad sjukvård i hemmet är exempel på områden där kommunerna spelar en viktig roll.

Sverige tappar i internationella jämförelser kring digitalisering. Detta beror främst på att andra länder utvecklas i högre takt.

Läs mer: [eHälsomyndigheten Uppföljning Vision e-hälsa 2025 - Rapport avseende år 2021](https://www.ehalsomyndigheten.se/globalassets/ehm/3_om-oss/rapporter/uppfoljning-vision-e-halsa-2025-rapport-avseende-2021.pdf)

## Slutsats
Vision e-hälsa 2025 har utvecklats under nästan två årtionden. I takt med samhällets digitalisering i övrigt har den utvidgats till att innefatta fler offentliga aktörer och fler grupper i samhället. Idag innebär visionen en viktig strategisk riktning och samarbetsplattform som berör alla som arbetar med eHälsa.


*Hittat fel i artikeln eller har vi missat något? [Kontakta oss!](/index.html#form-message)*